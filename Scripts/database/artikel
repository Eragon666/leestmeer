Autismespectrumstoornissen, ook wel genaamd pervasieve ontwikkelingsstoornissen, zijn neuropsychiatrische stoornissen die in de kindertijd tot uiting komen en diep doordringend (pervasief) in de ontwikkeling persisteren in de volwassenheid. Pas recent is er aandacht voor de diagnostiek en de behandeling van autismespectrumstoornissen in de volwassenenpsychiatrie. Herbeoordeling van volwassen patiënten bij wie vroeger een autismespectrumstoornis werd gediagnosticeerd, is geïndiceerd als er twijfel bestaat over de validiteit van de gestelde diagnose of als dit vereist wordt voor zorgvoorzieningen.

Bij de meeste volwassenen die aangemeld worden, is de aandoening niet eerder gediagnosticeerd vanwege minder prominente autistische symptomen, bovengemiddelde intelligentie en/of een goed gestructureerd steunsysteem. Wij kunnen bij hen de volgende groepen onderscheiden: jongvolwassenen die psychosociaal vastlopen als zij zich losmaken van het stamgezin; zij ervaren dan problemen op het gebied van zelfstandig wonen, studie, werk en sociale relaties met leeftijdsgenoten; volwassenen met partnerrelatie- of arbeidsproblemen; de partner of een andere betrokkene initieert dan veelal de diagnostiek; ouders van kinderen met een autismespectrumstoornis die autistische symptomen bij zichzelf of hun partner herkennen; en patiënten bij wie een hulpverlener een autismespectrumstoornis vermoedt. Diagnostiek bij deze doelgroep vereist specifieke expertise, omdat het fenotype van een autismespectrumstoornis bij volwassenen verschilt van dat bij kinderen en adolescenten.

Het vroegkinderlijke autisme, beschreven door Kanner in 1943, was het uitgangspunt in de kinderpsychiatrie totdat Wing in 1981 autisme als een ontwikkelingsstoornis benaderde. Naar aanleiding van een grootschalig epidemiologisch onderzoek onder mentaal en lichamelijk gehandicapte kinderen herintroduceerde zij het syndroom van Asperger en plaatste zij autisme in een breder diagnostisch continuüm. Zij definieerde de autismespectrumstoornissen als een trias van stoornissen in de ontwikkeling van sociale wederkerige interactie de verbale en non-verbale communicatie en verbeelding en een beperkt patroon van interesses en activiteiten met een repetitief en stereotiep karakter. Doordat kenmerken uit deze trias in verschillende mate aanwezig kunnen zijn, konden verschillen in expressie in families en in het ontwikkelingsbeloop verklaard worden.

De autismespectrumhypothese is het leidende model voor de klinische praktijk en de trias van Wing vormt de basis voor de beschrijving van de pervasieve ontwikkelingsstoornissen in de DSM-IV-TR. Sinds de stoornis van Asperger en de pervasieve ontwikkelingsstoornis niet anders omschreven (PDD-NOS)7 in de DSM-IV zijn opgenomen, is de prevalentie van autismespectrumstoornissen sterk toegenomen, tot in recente epidemiologische bevolkingsonderzoeken. Enkele jaren geleden wijdde Van Berckelaer-Onnes in dit tijdschrift een overzichtsartikel aan autisme in het algemeen

Longitudinale onderzoeken laten zien dat de kernsymptomen van autisme in de aanloop naar de volwassenheid verminderen. De communicatie verbetert het sterkst, gevolgd door de wederkerige sociale interacties. Vooral fysiek terugtrekken uit sociale situaties neemt af. De repetitieve en stereotiepe interesses en activiteiten blijken het persistentst; bizarre preoccupaties en complexe maniërismen komen wel minder voor. Slechts 10-25 van de volwassenen met een autismespectrumstoornis blijkt in staat tot zelfstandig of begeleid zelfstandig wonen, tot het volgen van een opleiding, het verrichten van regulier werk of het opbouwen van een sociaal netwerk. Een en een ongestoorde vroege taalontwikkeling verbeteren de ontwikkelingsprognose.


Een autismespectrumstoornis is een klinische diagnose die op gedragsniveau gesteld wordt, omdat een gouden standaard voor de diagnostiek ontbreekt. Gericht psychiatrisch onderzoek naar autismespectrumstoornissen bij volwassenen vraagt om een gedegen en zorgvuldige klinische beoordeling, aangezien de autistische kenmerken doorgaans subtieler zijn dan bij kinderen en adolescenten. Ook kunnen ze door een gemiddelde of bovengemiddelde intelligentie gecompenseerd worden of overschaduwd worden door comorbide psychiatrische stoornissen. Daarom moet men tijdens het psychiatrisch onderzoek goed doorvragen en zorgvuldig observeren om de kwaliteit van de communicatie, de wederkerigheid van het contact en het verbeeldingsvermogen te beoordelen.

Omdat patiënten met een autismespectrumstoornis zich vaak minder bewust zijn van hun beperkingen dan hun naasten, vormen de hetero- en ontwikkelingsanamnese belangrijke onderdelen van het onderzoek. De ontwikkelingsanamnese wordt bij voorkeur bij de ouders afgenomen, maar dit is niet altijd meer mogelijk als zij een tanende gezondheid hebben of zijn overleden.

In de klinische les elders in dit tijdschrift beschrijven Hengeveld et al. met enkele casusvoorbeelden de manifestatie van autismespectrumstoornissen bij volwassenen.

De validiteit van diverse psychologische en neuropsychologische tests is niet van dien aard dat een diagnose in het autismespectrum erdoor bevestigd of verworpen kan worden, maar wel lijkt het mogelijk om er kenmerkende cognitieve stijlkenmerken van autisme – die bekend staan onder de noemers theory of mind, centrale coherentie en executieve functies – kwalitatief mee te objectiveren. Theory of mind is het vermogen om gevoelens en gedachten van andere mensen aan te voelen en te begrijpen. Centrale coherentie is gedefinieerd als de natuurlijke neiging om binnenkomende informatie globaal en in de context te verwerken; informatie wordt samengevoegd om er op een hoger niveau betekenis aan te kunnen verlenen. 21 Executieve functies, zoals planning en mentale flexibiliteit, zijn probleemoplossende cognitieve vermogens in situaties waarin men niet terug kan vallen op routinematig gedrag. Hoewel verder onderzoek nodig is om na te gaan in hoeverre afwijkende resultaten van deze psychologische en neuropsychologische tests specifiek zijn voor autismespectrumstoornissen, kan men er er wel een kwalitatief functioneringsprofiel uit opmaken dat handvatten biedt voor het opstellen van een op de persoon toegesneden behandel- en begeleidingsplan.
